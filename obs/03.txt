====== 3. የጥፍ መይ ======

{{https://api.unfoldingword.org/obs/jpg/1/en/360px/obs-en-03-01.jpg?direct&}}

በበለ ወክት ዞፍ በለ ኡመት ባዱንየ እነብር ናር። ኡመትሚ አለቅጨ ቦዘዋ ቆተተኘ ሆነ። ጢሮም አለቅጨ ቲበዘ በሂዶትከ አለሀ አዱንያነ ሁሌተሻ ብያውላክታን የጥፍ መይ ያጠፋው ባለ ቀሰደ።

{{https://api.unfoldingword.org/obs/jpg/1/en/360px/obs-en-03-02.jpg?direct&}}

ኑህንገ ባለሀ ኤት ጀዘ ረከበ። ኑህ ሀጵታይ ገደ ተናረይ ሰብ ጉት ሱትዋ ተመዲል ግዝ ገገከ የቄረን ሚሽ ናር። አለሃም ልያመጪ የቀሰደዪ የጥፍ መዬ መርከ ለኑህ ኤወደይ። ኡሃነም የሮሬ ሰፊነ ያቀናነኮ አለሀ ኤወደይ።

{{https://api.unfoldingword.org/obs/jpg/1/en/360px/obs-en-03-03.jpg?direct&}}

አለሃም ለኑህ ሰፊነ ያቀናነኮ ኤወደይ። የሰፊናሚ ጉድርነከ በቅል ታርበ ሜትር፥ ቦዶከ ኩያ-ሼሽት ሜትር፥ ቁኖከ አስረሼሽት ሜትር ተደረት የውን ባለ። ኑህ ያቀናያነይ ሰፊነ ቢንጥ ያቀኑይ ሆናኔ ሼሽት ፎቅ፥ በለ ጎልጌ፥ ቁረትዋ መስኮት ያለይን ናር፤ ሰፊናሚ ኑህነዋ አበሮሰከ፥ ባዱንየ ያለይ ዲነተዋ ብሳዋ በሳይነትከ ተጥፍ መይ እቄራነኮ ኤወደይ።

{{https://api.unfoldingword.org/obs/jpg/1/en/360px/obs-en-03-04.jpg?direct&}}

ኑህም አለሃነ በቲዘዞት አለሀ ቤወደይሙ አሰነት ኑህዋ ሼሽቲ ልጃጆከ ሰፊናይ አቀኑ። ሰፊናይ አለቅጨ የሮሬ ለናረ ኤት ትያቀነ በለ ዘማነ ፈጄ። ኑህ እመጫነይ የጥፍ መዬ መርከ ለሰቢ ያለሃነ ኤት እትክነበላነኮ አትቃጠበ ዬውደይ ናር፤ የውን በልዳሌ ሰቢ አላመነቢ።

{{https://api.unfoldingword.org/obs/jpg/1/en/360px/obs-en-03-05.jpg?direct&}}

አለሀ ኑህነዋ አበሮሰከ እከታን ስንቀ ለገግኒሙዋ ለዲነቲ ዬሎነኮ ኤዘዘ፤ ሁልም ግዝ ቅጥ በባለ ወክት የሰፊነቴ ኡስጠ እገባነኮ ለኑህ፥ ለምሽትከ፥ ለሼሽቲ ልጃጆከዋ ለምሽትምኒሙ ወክቲ የጄጄኮ ኤወደይ፤ ሱሙት ሰብቸ የሰፊነቴ ኡስጠ ገቡ።

{{https://api.unfoldingword.org/obs/jpg/1/en/360px/obs-en-03-06.jpg?direct&}}

ተጥፍ መይ እሰልጣነኮ አለሀ በዲነት ሁልም እራሰዋ እንስተከ ደበለ የኑህነ ኤተ ላሀይ። ለሰደቃም እድገላነኮ ሳብተ እራሰዋ እንስተ ቡልም አይነት ዲነት የኑህነ ሰፊነ ኤተ ላሀይ። ሁልምከ የሰፊናይ ኡስተ በገበ ዞፍ አለሀ ገግምከ የሰፊናይ በረ ኦንጤይ።

{{https://api.unfoldingword.org/obs/jpg/1/en/360px/obs-en-03-07.jpg?direct&}}

ሀጲ ዝላሚ ዝለሞተ ጀመረ፤ ዘለመ፥ ዘለመ፥ ዘለመ ተያቃን ላርበ አያም አሮተዋ ማልተ ዘለመ፥ ተደችም ቡቆ ዮጭ ናር። ባርዱላም ደር ያለይ ግዝ ሁልም በመይ ተሼፈነ፤ የሮሬ የሮሬሚ ወንደበን ተይቀር በመይ ተሼፈነ።

{{https://api.unfoldingword.org/obs/jpg/1/en/360px/obs-en-03-08.jpg?direct&}}

በሰፊናይ ኡስጥ ገበ ተናረይ ሰብዋ ዲነት በልዳሌ ባርዱለ ደር እነብር የናረይ ግዝ ሁልም ሞተ፤ ሰፊናምቴ በመዪ ደር ትቴድ ቡስጥሸ የናረይ ነብስ ያለይ ግዝ ሁለ ተመውት አሰለተይ።

{{https://api.unfoldingword.org/obs/jpg/1/en/360px/obs-en-03-09.jpg?direct&}}

ዝላሚ ዝለሞተ ባቃነነ ዞፍ ሰፊነቴ ላምስት ወሪ ቅጨ በመዪ ደር ቴድ ናር። ሀጵታሚ ወክት መዪ ቲቀንስ ሄደ፤ ሀጲ ሀደ አያመ ሰፊነቴ ቦንደበኒ ቁቸ ደር አፎዬት፤ የውን በልዳሌ አርዱለ አኩም በመይ ተሼፈንተ ናር። በሼሽት ወሪ ዞፍ ዮንደበኒ ቁቸከ ትሮት ጀመረ።

{{https://api.unfoldingword.org/obs/jpg/1/en/360px/obs-en-03-10.jpg?direct&}}

ታርበ አያም ዞፍ ኑህ ደቺ የደረቀኮ ልያንዥ ቁሬይ ላሀይ። ቁሬይ ህና-ህኔ ቲበር ደረቀ ደቼ ቢከሽም ሊረክብ አላቀተለ።

{{https://api.unfoldingword.org/obs/jpg/1/en/360px/obs-en-03-11.jpg?direct&}}

ሀጲ ዞፍ ኑህ አንደሬቴ ላሀ። የውን በልዳሌ ታፎይብያት ኤተ ለቀበት ኤት የኑህነ ኤተ ተክነበልተ መጣት። በሳምት ዞፍ አኩም አንደሬቴ ላሄተ። እሻም ዮገረ ጫፈ ባፍሸ ኤንዜተ ተክነበልተ መጣት። መዪ አብል ለናረ ኤት እንጥምንገ ብቀሎተ ጀመረ።

{{https://api.unfoldingword.org/obs/jpg/1/en/360px/obs-en-03-12.jpg?direct&}}

ኑህ ገነ ሀደ ሳምንተ ቄራኔ አንደሬቴ ለሼሽትለኜ ግነ ላሄተ፤ ሀጵታይ ወክት ታፎይብያት ኤተ ለረከብትኮ ተክነበልተ አልመጣት። መዪ እደርቅ ናር።

{{https://api.unfoldingword.org/obs/jpg/1/en/360px/obs-en-03-13.jpg?direct&}}

ቶስት ወሪ ዞፍ አለሀ ኑህነ አተ፥ አበሮሳሀዋ ዲነቲ ሁል ተሰፊናይ ኡስጥ ዉጡ ባለይ። አበሮስከ ተሰፊነይ ኡስጥ ወጠ። በለ ወልደዋ መቸባዬ ጬኑ። አርዱላነም ሜሎተ።

{{https://api.unfoldingword.org/obs/jpg/1/en/360px/obs-en-03-14.jpg?direct&}}

ኑህም ተሰፊናይ ቦጠ ዞፍ ሰደቀ ያስቡያን ኤተ አቀናኔ ተዲነቲ ሁል ጉት ለሰደቀ ልዮን ያቀትላነይ ዲነተ ላለሀ ሰደቀ አሼ። አለሃም በሰደቀይ አፍሬ ባለ፤ ኑህነዋ አበሮሰምከ የበረከ አሼይሙ።

{{https://api.unfoldingword.org/obs/jpg/1/en/360px/obs-en-03-15.jpg?direct&}}

አለሃም «ሰብ ልያሽያነይ ቦዝ ግዝ ሆሽትለኜ አርዱላነ ስረም ላልሰድቤተ አህደ እገባው። ሰብ ተጩልነትከ ጀመራኔ ወንጀለኘ ብዮንም አዱንያነ ሆሽትለኜ በጥፍ መይ እለዋጠፌተ» ባለ።

{{https://api.unfoldingword.org/obs/jpg/1/en/360px/obs-en-03-16.jpg?direct&}}

አለሃም ለገባይ አህድ መልከተ ዮናነኮ ያፍቴይ ሰመይ-ድንቆ አቤዤ። ሰመይ-ድንቆሚ ሁለ ግነ በሰመይ እትራን። ህጵታይ ሰመይ-ድንቆ አዘር አለሀ ለሰቢ የገበኒ አህደ ዬክሳን።\\
በጠሊል ክታብ ወግ-ሽግ፦ ቢልቀት ክታብ 6-8
