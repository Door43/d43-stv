====== 14. ቡድመ ደቺ ዛቢቶት ======


{{https://api.unfoldingword.org/obs/jpg/1/en/360px/obs-en-14-01.jpg}}


አለሀ ተሰቢ ግነ ተገበኒ አህደ ጉት ዮነይ ህገ እቴዘዛነኮ ሊስራዬል ሰብ ቤወደይ ዞፍ ተሲነ ወንደበን ነቃኔ ሄደ። አለሀ ሰበይ ተሲነ ወንደበን ካናን ባሌ እጠሩያነይ አህደ የገበኒ ባደ አትኬተለየ ሂዶተ ጀመረ። የመከዞኮ ዮነይ ደበነ ለቀደ ቀደከ ካናን ባደ ፎኘ ሄ፥ ሰብሚ ተኬተለይ።




{{https://api.unfoldingword.org/obs/jpg/1/en/360px/obs-en-14-02.jpg}}
አለሀ አህደ የገበኒሙይ ባደ ለዝሬትኒሙ ዮበይማነኮ ሊብራሂም፥ ሊሳቅዋ ለያቁብ አህደ ገበኒመ ናር፤ ሆነም ታሌ አኩ ሀጵተቴ ባድ በለ የሰብ ጎሰ እነብር ናር። ሀነሚ ሰበ የካናን ጎሰ ባሌ እጠሩይ ናር። የካናን ጎሰ ሁል አለሃነ አልቲገዛን ሀነ ግነ አልቴዘዘያን። የክዝበ ያሻርክቡያን ግዘ ተገዘ በላም ግዘ አሼ።




{{https://api.unfoldingword.org/obs/jpg/1/en/360px/obs-en-14-03.jpg}}


አለሀ ዪስራዬልነ ሰበ «አህደ በገባሁንከይ ባድ ያለይ የካናነ ጎሰ አጥፋይ። ታቲታሚ ሰብ ግነ ወገሬተ አቲለቅ አታግበም። ያሻርክብያነይ ግዝ ሁለ ፍጃኔ አጥፋይ። ለሄ በልቴዘዝከ ሀታይ ሰብ ልያሻርክብያነይ ግዝ ትትገዛሀ» ባለይ።




{{https://api.unfoldingword.org/obs/jpg/1/en/360px/obs-en-14-04.jpg}}


ዪስራዬል ሰብ የካናነ ባደ ዳንገ የጄጄ ግነ ሞሰ ቢስራዬል ሰብ ጎሰ ጉት ሀደደ ሰበ፥ አስሮሽተ ሰበቸ ሜጠረ። ሀታሚ ሰብቸ ሄዶኔ ባቴ ምን ትመስላትኮ ዶዬ ባሎ እመጦነኮ ትዛዘ ዋበይሙ። ሀታይ ጎሰ ሁል ሶሬሰ ሀነ ግነ ጩጠ ሁኖተከ ሊንዞት ሰበሚ ልያንዙ ዶዬ በሎት ናረብይሙ።




{{https://api.unfoldingword.org/obs/jpg/1/en/360px/obs-en-14-05.jpg}}

አስሮሽትሚ ሰብቸ በካናን ባድ አርባ አያመ በታታወሩ ዞፍ ተክነበሎ መጡ።ኡሁኑም «ባድቴ ስረም ቡስልንት፥ ሰኜምከ አለሀ የቻለይን!» ባሎኔ ለሰቢ ኤወዱይ። አስሪ ዶያንቾንገ «ከተማሞይ አለቅጨ ወደልዋ ሰብሚ ዴድላን! ብልትጃጅነይ የቂነም እጦኚናን እቀትለናነም!» ባሉ።




{{https://api.unfoldingword.org/obs/jpg/1/en/360px/obs-en-14-06.jpg}}
ወክተሚ ገናይ ሆሽቲ ዶያንቾ ካሊብዋ ኢያሱ «የካናን ባድ ሰብ የሮሬ የሮሬዋ ሶሬሰ ሁኖትከ የቂንን፤ ሆነም ታሌ እኘ እጦንነያን! አለሀ ለኘኮ እትጃጃን!» ባሉ።፡




{{https://api.unfoldingword.org/obs/jpg/1/en/360px/obs-en-14-07.jpg}}


ሰቢንገ ካሊብነዋ ኢያሱን አልሰማይሙ። በሞሰዋ ባሩን ኖዜብይሙ፥ «ህነይ ቦዘ ኤተ ለምን አመጣሙነ? ባርብ ብልሞትናነይዋ እንዳችምነ አኩም ወድልምነ ቆለ ብዮናነይ በግብጥ ባድ ንበሮት እጠቅለነ ናር» ባለ። ሰብሚ ግብጠ ባደ ክነበለ ዮስደያን ገነ ሹመ ሊሜጥር ከሼ።




{{https://api.unfoldingword.org/obs/jpg/1/en/360px/obs-en-14-08.jpg}}


አለሃም አለቅጨ ኖዛኔ የመትራከቤይ ዱካነ ኤተ ሄደ። ሄዳኔ «አተ በሄ ደር ትብራንቾ ሎንከ ኤት ሰቢ ሁል ቡድመ ደቺ እዛቢታን። ቢያሱዋ በካሊብ በልዳሌ ኩየ ዘማንዋ ሀጲ ደር ዮነይ ሁል ሀጴት እሞታን በልዳሌ አህደ የገባሁኒ ባደ ስረም እለገበ» ባለ።



{{https://api.unfoldingword.org/obs/jpg/1/en/360px/obs-en-14-09.jpg}}

ሰቢ ህነይ የሰመ ግነ ወንጀለ ባሶትከ ከተ። ዪንጄ-ሙተከ ኤንዛኔ የካናነ ባደይ ሰበ ልያጅ ሄደ። ሞሳም አለሀ ተሰቢ ግነ ሌለ ኤት ሰቢ አዬዳነኮ አትቃጠበይ፥ ሆነም ታሌ ኡሃን ስሞተ አምቤ።




{{https://api.unfoldingword.org/obs/jpg/1/en/360px/obs-en-14-10.jpg}}


አለሀ ያርበይ ኤተ ተሰቢ ግነ አሌዳን፥ ላልምኮ ሰቢ ተጦኜ በላምከ ሞተ። ሀጲ ዪስራዬል ሰብ ተካናን ባድ ተክነበላኔ ቡድመ ደቺ ላርበ ዘማን ዛበተ።




{{https://api.unfoldingword.org/obs/jpg/1/en/360px/obs-en-14-11.jpg}}

ዪስራዬል ሰብ ቡድመ ደቺ በዛበተቢይሙይ አርበ ዘማንቸ አለሀ ረዘቀይ። ለሰመይ «መነ» እሉያን ስንቀ ዋበይ። አኩም በሰረ እበላነኮ ቆቄ እመስላን ድርጭት እሉያን ግዝ ቡርደከ ጃንጎጠመጠኒ። ሀጵታይ ዘማን ሁል አለሀ የሰቢ ልባስከዋ ጫመከ አይቲፈጃነኮ አሼ።




{{https://api.unfoldingword.org/obs/jpg/1/en/360px/obs-en-14-12.jpg}}


አለሀ በከራመከ መዬ ቱን አወጠ ዋበይ። ህታሚ ሁል ቢትረሽም ዪስራዬል ሰብ ባለሀዋ በሞሰ ደር አትማረረ፥ ቁምቁምቼም ባለ። ብዮንም ሊብራሂም፥ ሊሳቅዋ ለያቁብ ለገበኒሙይ አህድ አለሀ ኣዲልን ናር። 




{{https://api.unfoldingword.org/obs/jpg/1/en/360px/obs-en-14-13.jpg}}

ሰብሚ ስረም መይ ቤለይ በገነ ወክት አለሀ ለሞሰ «ኡነይ አዋልከይ፥ ቡሃም መይ ዮጫን» ባለይ። ሆነም ታሌ ሞሰ ኡነይ ብያዋልከያን ወጥ በበርት ሆሽተ ግነ ሎቃይ ኤት በሰቢ ሁል ቀደ አለሃነ አትማለለይ። ሰቢ ሁልምከ እሰቻነኮ ቡኒ መይ ወጠ፥ ሆነም ታሌ አለሀ በሞሰ ኖዛኔ «አህደ የገባሆተቴ ባደ እትገበ» ባለይ።




{{https://api.unfoldingword.org/obs/jpg/1/en/360px/obs-en-14-14.jpg}}

ዪስራዬል ሰብ ላርበ ዘማን ቡድመ ደቺ በዛበተ ዞፍ ባለሀ ደር ትብሬ የነቀለይ ሰብ ሁል ሞተ። ሀጲ አለሀ አኩም ሰበይ አህደ የገባይ ባደ አትኬተለየ ሄደ። ሀጲ ሞሰ ራጀ ናር፥ ላልምኮ ሰበይ ባትኪትሎት ያግዘያነኮ አለሀ ኢያሱን ሜጠረ። አኩም አለሀ ሀደ አያመ የሞሳነኮ ዮነ ገነ ነብዬ እሊሃነኮ ለሞሰ አህደ ገበ።




{{https://api.unfoldingword.org/obs/jpg/1/en/360px/obs-en-14-15.jpg}}
ሀጲ አለሀ አህደ የገባይ ባደ ቢንከ እንዞተ ያቀትላነኮ ዮንደበነይ ደረ ዮጫነኮ ለሞሰ ኤወደይ። ሞሳም አለሀ አህደ የገባይ ባደ አንዤ፤ ሆነም ታሌ ሀነይ ባደ እገባነኮ አለሀ እዝነ አላሼኒ። ሀጲ ሞሰ ሞተ፥ ዪስራዬልም ሰብ ላሳሰ አያም ቅጨ ጥዣንቾ ሆነ። ኢያሱም ለሰቢ አጅይ ሹመ ሆነ። ኢያሱ ባለሀ ያመነዋ የቴዘዘይም ለናረ ኤት ፈየ ሹመ ሆነ።



በጠሊል ክታብ ወግ-ሽግ፦ በውጦት ክታብ 16-17፤ ቢልቅ ክታብ 10-14፤20፤ 27፤ የግርገቤ ክታብ 34።


