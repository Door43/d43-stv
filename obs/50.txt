====== 50.ኢሰ እትክነበላን======


{{https://api.unfoldingword.org/obs/jpg/1/en/360px/obs-en-50-01.jpg}}

ሎሽት ክም ዘማን ያይል ባዱንየ ዉሪት ያለይ በለ ሰብ ያልመሲህ ኢሳነ መርከ ዬውዳነይ እንጅለ ቲሰመ ነበራን። ኢማንቶይ ሰብ ቲትብራከት ነበራን። ኢሰ የውመል ቅያመ ቲቃን ተክነበለ እመጫነኮ አህደ ገባን። ኡሀ አይትክነበላን ብዮንም የገባይ አህደ እቄራን።




{{https://api.unfoldingword.org/obs/jpg/1/en/360px/obs-en-50-02.jpg}}
ዪሳነ ተክነበሎ ምጦተ ቲትቃቄርነ ታለነ፥ አለሀ ሱተ ቦነዋ ሉሀ ሁርመ ብያትሬክባን ኡንገ እነብርናነኮ እከሻን። አኩምንገ ዩሃነ ግዛተ መርከ ለገናይ ሰብ ዬውድናነኮ እከሻን። ኢሰ ባዱንየ በነበረቢ ወክት «ደረሳሴ ያለሃነ ግዛተ መርከ ዬውዳነይ እንጅለ ባዱንየ ቡልም ኤት ላለይ ሰብ ዬውዶን፥ ሀነ ወክተ የውመል ቅያመ እመጫን» ባለ።




{{https://api.unfoldingword.org/obs/jpg/1/en/360px/obs-en-50-03.jpg}}

በለ የሰብ ዝሬት አኩም ዪሳነ መርከ አልሰማን። ኢሰ አርሼ ፎኘ ተውጦትከ ቀደ እንጅለ ስረም ለልሰመይ ሰብ ዬውዶነኮ ለደረሳሶከ ኤወደይሙ። «ሂዶኔ የሰበ ዝሬተ ሁለ ደረሴ አሱይ!» «አዝመራሚ ጄጃን!» ባለ።



{{https://api.unfoldingword.org/obs/jpg/1/en/360px/obs-en-50-04.jpg}}


አኩም ኢሰ «ቆለ ተጎሽቶከ እለበዘ። ዪታይ አዱንየ ሹም ሁል እሄነ የጠላኝኮ በሄ የነቀ ትቶቀሶሙኮ አሸ እቀትለማን። ባዱንየ ምካተ ብቲትቄበሉም አብሽሩ፥ መሳምከ እሄ ህነይ አዱንያነ እገዛነይ ሼጣነ ጦኜሁያው። አቱም በሄ አመንኩሞኔ መትፈጄከ ጃንጎ ብትቆምሩ ሀነ ወክተ አለሀ ያሰልጠማን!» ባለ።




{{https://api.unfoldingword.org/obs/jpg/1/en/360px/obs-en-50-05.jpg}}

ኢሰ የውመል ቅያመ ቢቃንብያን ወክት በሰብ እጄጅብያነይ ግዘ ላሽሎት ሀደ ወገ ዮነ ግዘ ለደረሳሶከ ኤወደይሙ። ሀድ ሚሽ በማሰከ ፈየ ዘረቶ ዘረ። ቢኜ ታለም መሶከ መጣኔ በስረዪ ደር ያረመ ዘረቶ ዘረቢ ሄደ።



{{https://api.unfoldingword.org/obs/jpg/1/en/360px/obs-en-50-06.jpg}}
«የዘሩዪ ስረይ በበቀለ ዞፍ የሚሺ ቆላሎ <ኮ ጎሽቶ፥ ሀጵታይ ማሰ ፈየ ዘረቶ ዘራሀቢ ናር። ሀጲ ቡስጥከ ለምን አረም አለቢ?> ባሎኔ ተሳሉይ፥ ጎሽቶሚ <የዘራዪ መሶ ሁኖት አለቢ» ባለ ጀወበይሙ።




{{https://api.unfoldingword.org/obs/jpg/1/en/360px/obs-en-50-07.jpg}}
«ቆላሎሚ ለጎሽቶኒሙ <አረመይ ለብተክነይ ወይ?> ባሎ ተሳሉይ። ጎሽቶምኒሙ «<አሎነ። ሂንኩ ባሼሙ ስረዬሚ ትበትኩያሙ። ሰኜ እነቅሌን ወክተ ጃንጎ ቂሮኔ አረመይ ጭም አሶ ማግዱይ፥ ስረዬይንገ በጎተሬ እሉይ»> ባለይሙ።



{{https://api.unfoldingword.org/obs/jpg/1/en/360px/obs-en-50-08.jpg}}

ደረሳሶይንገ የመርካይ ተፍሲርከ አልገበኒሙ፥ ላልምኮ አፍታተ ዬውደይማነኮ ኢሳነ ተሳሉይ። ኢሳም «ፈያይ ዘረቶ የዘረይ ሚሽ አልመሲህነ ዬግናን። ማሳዪንገ አዱንያን ዬግናን። ፈያይ ዘረቶ አለሀ እገዛይዝነይ ሰበ ዬግናን» ባለይሙ።




{{https://api.unfoldingword.org/obs/jpg/1/en/360px/obs-en-50-09.jpg}}
«አረሚ የቦዘይ ቆረ ዮነይ ሰበ ዬግናን። አረመይ የዘረይ መሶ ዮነይ ሼጣነ ዬግናን። አዝመራይ ያዱንያን መትፈጄ ዬግናን፥ እኒጋነሚ ሰብ ያለሃነይ መላይከ ዬግናን።



{{https://api.unfoldingword.org/obs/jpg/1/en/360px/obs-en-50-10.jpg}}

ባዱንየ መትፈጄ ያለሀ መላይከ የሼጣነ ቆረ ዮነይ ሰበ ሁለ ባዴኞ ጭም ያሻኔ በቦዝ ጅረ እጢለያን፥ ሀጴትም እበቻን፥ በቦዝም ቱቀሶት እስነከ ቀጨጭ ያሳን። ሀነ ወክተ ሱቲ ሰብ ባቦከ ባለሀ ግዛት ያይረኮ ያቆዳን» ባለ።




{{https://api.unfoldingword.org/obs/jpg/1/en/360px/obs-en-50-11.jpg}}


አኩም ኢሰ የውመል ቅያመ ተቃኖትከ ቀደ ተክነበለ እመጫነኮ ኤወደ። ሄደ በናረቢ ሃለት ተክነበለ እመቻን፥ ኡሃም የጅስመ ጉበ እነብረያን፥ በሰመይም ደበነ እመጫን። ኢሰ ተክነበለ ቢመችብያን ወክት የሞተይ ኢማንቶ ሰብ ሁል ታውማቻይ ኤት እነቃኔ በሰመይ እረክበያን።




{{https://api.unfoldingword.org/obs/jpg/1/en/360px/obs-en-50-12.jpg}}
ሀነ ወክተ በሀያት ያለይ ኢማንቶ ሰብ ሰመዬ ፎኘ በውጦት ታውማቻይ ኤት ተነቀይ ተገናይ ኢማንቶ ሰብ ግነ እትደበላን። ሀጴት ሁልምከ ቲሰ ግነ ዮናን። ሀጲ ዞፍ ኢሰ ቱመትከ ግነ ሙለ ቦነ ወገሬትዋ ሀድኖት ለዘላል እነብራን።



{{https://api.unfoldingword.org/obs/jpg/1/en/360px/obs-en-50-13.jpg}}
ኢሰ ቡሀ ልያምናነይ ሰብ ሁል ወከሌ ልዮበይ አህደ ገባን። ሀታይ ሰብ ሙለ ቦነ ወገሬት ታለሀ ግነ ለዘላል እነብራን።




{{https://api.unfoldingword.org/obs/jpg/1/en/360px/obs-en-50-14.jpg}}


ብዮንም አለሀ ቢሰ በያምናነይ ሰብ ሁል እፈርድብያን። ለዘላል እበችብያንዋ በቱቀሶት እስነከ ቀጨጭ ያሽብያነይ ያውማተይ ኤተ ያገባያን። ስረም በይጠፋን ጅረ እማግደያን፥ ቱሊም ሀነይ ሰበ ብሎተከ ስረም እላድግ።፡




{{https://api.unfoldingword.org/obs/jpg/1/en/360px/obs-en-50-15.jpg}}

ኢሰ ተክነበለ ቢመጭብያን ወክት ሼጣነዋ ግዛተከ ሙለ በሙለ ያጠፋይማን። ሼጣነም ላለሀ በቲዘዞት ወጥ ኡሃነ ለትኪተሎት ተሜጠረይ ሰብ ሁል ግነ ለዘላል እነድብያነይ ያውማተይ ኤት እጢለያን።




{{https://api.unfoldingword.org/obs/jpg/1/en/360px/obs-en-50-16.jpg}}

ኣደምዋ ሀወ ላለሀ ለልቴዘዙ ኤትዋ ወንጀል አዱንየ እመጫነኮ ላሱ ኤት አለሀ አርዱላን ሰደቤተ። ብዮንም ሀደ አያመ አለሀ ሙለ ዮነ አጅሰ ሰመዬዋ አጅሰ አርዱለ ያልቃን።




{{https://api.unfoldingword.org/obs/jpg/1/en/360px/obs-en-50-17.jpg}}

ኢሰዋ ኡመትከ ባጅስቴ አርዱለ እነብሮን፥ ባለይ ግዝ ሁል ለዘላለ እነግሶን። ኡሀ ህምበ ሁለም እማሻን፥ ህጲ ዞፍ ቱቀሶትዋ ክቸ፥ ብቼ፥ ጢሮ፥ እንጭነ፥ ሀነ ግነ መውት እለነብር። ኢሰ ግዛተከ ቦገሬትዋ በሀቅ እገዛን፥ ለዘላልም ቱመትከ ግነ ዮናን።


   በጠሊል ክታብ ወግ-ሽግ፦ በማቲዎስ እንጅል 24፡14፤ 28፡18፤ በዮዋንስ እንጅል 15፡20፤ 16፡33፤ በወህዬ ክታብ 2፡10፤ በማቲዎስ እንጅል 13፡24-30፤ 36-42፤ ባድለኜ ተሰሎንቄ ሉክት 4፡13-5፡11፤ በያቁብ ሉክት 1፡12፤ በማቲዎስ እንጅል 22፡13፤ በወህዬ ክታብ 20፡10፤ 21፡1-22፡21።                         


