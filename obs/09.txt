====== 9. አለሀ ሞሳነ ሜጠረይ======


{{https://api.unfoldingword.org/obs/jpg/1/en/360px/obs-en-09-01.jpg}}

ዩሱፍ በሞተ ዞፍ ኮባብቸከ ሁልም በግብጥ ባድ ነበሩ። ኡሁንዋ ዝሬትኒሙ ለበለ ዘማን ሀጴት ንበሮተ ቀጠሉ፤ በላም ወልደ ጬኑ፤ ኡሁነም «እስራዬል» ባሌ ጠሩይሙ።




{{https://api.unfoldingword.org/obs/jpg/1/en/360px/obs-en-09-02.jpg}}

ተበቅል ዘማን ዞፍ ዪስራዬል ሰብ እልቅከ ቲደብል ሄደ። የግብጥም ሰብ ዩሱፍነዋ ሰበሚ ልያግዘይ ያሼይ ግዝ ሁለ ረሰ። ዪስራዬል ሰብ ቲበዘ ሌደ ኤት የግብጥ ሰብ ፈሬይ። ላልኮ ሀጵታይ ወክት የግብጠይ ባደ እገዘ የናረይ ፍራውን ዪስራዬልነይ ሰበ ለግብጥ ሰብ ቆለ አሼይ።




{{https://api.unfoldingword.org/obs/jpg/1/en/360px/obs-en-09-03.jpg}}
የግብጥ ሰብ ዪስራዬልነ ሰበ የግንበ ብለ ያሻነኮ፥ ከተማይ ሁለ እመኛነኮ ባሶት በቶህ እገዛይ ናር። ቦዚ ብልከሽብሌ አትሬሼይ። አለሀንገ የበረከ አሼይ፤ በላም ወልድ ናረይ።




{{https://api.unfoldingword.org/obs/jpg/1/en/360px/obs-en-09-04.jpg}}

ፍረውንም ሊስራዬል ሰብ በለ ወልድ ያለይኮ አንዤ፤ ላልምኮ ፍረውን ቢስራዬል ሰብ ጉት የልጂ ወልድ ትትጬኝ ባባይ ሚዴ ዉረወረ ጣለያኔ እሞታነኮ ሰበይ ኤዘዘይ።




{{https://api.unfoldingword.org/obs/jpg/1/en/360px/obs-en-09-05.jpg}}


ሀድም ዪስራዬል ምሽት ልጄ ጬኜት፤ እሻውምዋ ሚሽምሸ ባቀተሉ ቅጨ ጩሎይ ሼሙይ።




{{https://api.unfoldingword.org/obs/jpg/1/en/360px/obs-en-09-06.jpg}}
የጩሎይ አቦት እንደት ሊሼሙይ የላቀተሉ ግነ ጩሎይ በመይ ደር ብዬዳን ቀርጫት ኡስጥ አገቡያኔ ባብይ ሚዴ ኡስጥ ባለይ ቀጨ ኡፍት ሉፍት አይቀትሉያነኮ ልያሰልጡይ በሚዴይ ደር ገፈሩይ። ዋሽትምከ እጄጅብያን ግዘ ሊንዞት በቁርብ ትትቃቄራይ ናርት።




{{https://api.unfoldingword.org/obs/jpg/1/en/360px/obs-en-09-07.jpg}}
የፍረውን ገረድ ቀርጫተ አንዤታኔ ቡስጥከ ያለይ ግዝ አንዤት። ጩሎይ ባንዤት ወክት የልጄሸኮ አሼተ ወሰተይ። እሻም ጩሎይ አቦዬ ትላት ዪስራዬል ባደ ምሽተ ቀጠርት። የቀጠርቴተምቴ ምሽት የጩሎይ የገገከ እንደተ ዮንትኮ ተትጭልን ናር። ጩሎሚ ቲሌቀዋ ያዴነከ ጡበ ጡቦተ ባደገት ወክት ምሽትቴ ጩሎይ የፍረውነ ገረደ ኤተ ክነበልተይ፤ ሱመምከ «ሞሰ» ባሌ ጠሩይ።




{{https://api.unfoldingword.org/obs/jpg/1/en/360px/obs-en-09-08.jpg}}
ሞሰ በሌቀ ወክት ሀደ አያመ ሀድ የግብጥ ባድ ጣመ ዪስራዬልነ ባደ ዮነይ ቆለ ቲዮቃይ አንዤ፤ ሞሳም ዪስራዬለይ ኮበከ ልያሰልጠይ ጃዴ ባለ።

{{https://api.unfoldingword.org/obs/jpg/1/en/360px/obs-en-09-09.jpg}}

ሞሰ ማንም ሰብ አያንዣን መሰለያኔ የግብጠይ ጣመ ቀተለ ቀበረይ። ሆነም ታሌ ሞሰ ያሼዪ ግዘ ሀድ ሚሽ አንዤያን።




{{https://api.unfoldingword.org/obs/jpg/1/en/360px/obs-en-09-10.jpg}}
ሞሳም ያሼዪ ግዘ ፍረውን በሰመ ወክት ሞሳን ሊቀትለይ ጃዴ ባለ። ሞሰንገ ተፍረውን ወታደር ነብሰከ ያሰልጥብያን ኤተ ተግብጥ ኡድመ ደቼ ፎኘ ሰቼ።




{{https://api.unfoldingword.org/obs/jpg/1/en/360px/obs-en-09-11.jpg}}
ሞሰ ተግብጥ ሩቀ ቦነ ኡድመ ደቺ የጣዬ እሊሎለ ሆነ። ሀጵታሚ ባድ ምሽተ አገባኔ ሆሽተ ልጃልጆ ጬኜ። 



{{https://api.unfoldingword.org/obs/jpg/1/en/360px/obs-en-09-12.jpg}}

ሀደ አያመ ሞሰ ጣዬ ቲዚጭ ታለም ጅረ እነድብያን ሽፎ አንዤ፤ የውን በልዳሌ ሽፎይ አልነደዳን፤ ሞሳም ፈየኮ ልያንዥ የሽፎይ ኤተ ቀረበ። የሽፎይ ቀደ የቀረበ ግነ አለሀ «ሞሳ! በጡሃረ ኤት ለቃነንከ ኤት ጫማይ ቲንግራሀ አውጠ» ባለይ።




{{https://api.unfoldingword.org/obs/jpg/1/en/360px/obs-en-09-13.jpg}}
አለሃም «ዩመቴኔ ቱቀሶተ ላንዤሁ ኤት የፍረውነ ኤተ እሊሀሃው፤ ዪስራዬልነም ሰበ ተቆልነት ሁረ ታወጭያሀ። ሊብራሂም፥ ሊሳቅዋ ለያቁብ ልሎብ አህደ የገባሁንሙይ ካናን ባደ ዮበያው» ባለይ።




{{https://api.unfoldingword.org/obs/jpg/1/en/360px/obs-en-09-14.jpg}}

ሰቢ «ማ ላሀሀ? ባለ ቢትሳለኝ ምን እለያው?» ባለ አለሃን ተሳለይ። አለሃም ሞሳን «እሄ ያለህዋ እነብራሁንኩ፤ ላልምኮ <ያለይዋ እነብራነይ> ላሀኛን በለ እውደይ» ባለይ።




{{https://api.unfoldingword.org/obs/jpg/1/en/360px/obs-en-09-15.jpg}}

ሞሰ ለፈሬ ኤት የፍረውነ ኤት ለሂዶትረልከሼ። መሳምከ ያዋልኮት ቻሎት ኤለኝ ባለ ባጥራምቶትንከ ናር። ላልምኮ አለሀ የሞሳን ዋጄ አሩነ ቱሀ ሀዴኞ ሄደ ያግዘያነኮ ላሀይ። አለሀ ሞሳንዋ አሩነ ፍረውን «ሰበይ እለውገፍር» በበሎት ቀልበ-ደረቀ ልያሺ ያቀትላነኮ አትቀጠበይሙ።


በጠሊል ክታብ ወግ-ሽግ፦ በውጦት ክታብ 1-4።


